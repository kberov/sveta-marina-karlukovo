:doctype:   book
:docinfo:
:toc:
:toclevels: 2
:toc: left
:toc-title: Съдържание
:lang: bg

= Скален манастир Света Марина до Викторова лъка (Карлуково)

Антонин Новак (Прага, 1977)

Знанията ни за развитието на стенописа в България през Средновековието си остават все така непълни, тъй като в по-голямата си част са основани само на тематично-едностранчиви научни съчинения. Единствената творба, която ни предоставя по-обширен поглед, си остава известната книга на Грабар от 1928, издадена в Париж footnote:[A. Grabar, _La peinture religieuse en Bulgarie._ Paris 1928]. Тя е поначало с безспорна научна стойност, като разбира се се вземат предвид станалите наложителни множество поправки – както в подробностите, така и в цялостния подход.

В тази връзка ще се ограничим само да споменем изключително важните открития на по-древни пластове в кръглата църква (или ротонда footnote:[От итал. rotonda – кръгла – бел.  прев.]) „Св. Георги“ в София footnote:[Люба Красовска-Райнова, _Най-ранната стенопис в ротондата „Св. Георги“ в София._ Музеи и паметници на културата XIII (1973) № 4, 17.]; научно издържаното изследване и работата по съхраняването на рисунките от Търново, от Земен и от други места. footnote:[З. Баров, _Разкриване на стенописни фрагменти._ Музеи и паметници XIV (1974) 93.] Последователната и непрестанна работа на възстановителите (под ръководството на Института за съхраняване на паметници в София) подготвя полека почвата за нова, по-задълбочена преценка от историците на изкуството – тук със сигурност ще има изненади.

Тук става въпрос преди всичко за технологично-систематичен анализ (разпознаване и сравнение на използваните средства като основа на опитите за времево определение) и снемане на горните слоеве, които често обезличават изобразителните особености на първоначалните рисунки. Също така под въпрос е и времевото определяне на отделните слоеве, което понякога е много затруднено при мазилки от хоросан.

И в Земен са разкрити останки от два по-стари слоя, което поставя въпроса за поредицата на страстите footnote:[Изображенията на Страстите Христови – бел. прев.]. Даже и в Бояна, отделянето на първия от втория слой е доста трудно. Освен това трябва да се изчакат резултатите от изследването на стенописите от Беренде (Пернишко): в своята цялост те без съмнение трябва да бъдат с времеви обхват, различен от даденият им навремето от Грабар – XIV век. Появиха се и други паметници, особено след разкопките, направени в Хрельовата кула в Рилския Манастир footnote:[И. Прашков, _Хрельовата кула._ София 1973].

Множество паметници остават все още слабо проучени и описани. И с откриването на всяка рисунка обичайната представа за развитието на българския стенопис, дадена ни от Грабар, не само се избистря: тя се променя. Това се разкрива най-вече във възгледа (нахвърлян в общи линии от Грабар) за Търновското художествено направление. Досега тази постановка е само прието за истина предположение. В светлината на новите разкрития, главните особености приемат чувствително различна насока от това, което се знае за Бояна. Ще трябва да се преразгледа различието между броя на творците и броя на последователните слоеве в Бачково footnote:[А. Василев, _Бачковската костница._ София 1965.] във връзка с откриването на подписа на художника Йоан Зограф Иверопулец. footnote:[В апостолските времена в земите на Грузия съществували две грузински царства – източното Картли (Сакартвело), познато от гръцките извори като Иверия, и западното Егриси, познато ни също от гръцките извори като Колхида. Йоан Иверопулец е изписал параклиса-костница на основания от грузинец Бачковски манастир – бел. прев.] Това разграничение би могло да хвърли светлина също така върху културните отношения на България с кавказките страни, както вече бе отбелязано в областта на архитектурата.

От друга страна, едно по-точно времево определяне на средновековните стенописи в България се сблъсква с неразрешения въпрос за географското разпространение на различните художествени направления. Множество средища, които са били част от древната Българска империя, днес попадат във владение на Югославия, Албания и Гърция. Работата на Грабар обхваща само географските предели на съвременна България, като сборникът „Охридски Пролог“, например, е споменат само в увода. footnote:[„Охридски Пролог“ – сборник със житията на светците от Светител Николай (Велимирович) (1880-1956), Владика Жички и Охридски – бел. прев.] С един по-широк обхват е забележителната работа на Мавродинов footnote:[Н. Мавродинов, _Старобългарското изкуство 11.-13. в._ София 1966.], където се споменават даже по-старите икони от Атон, недостъпни понастоящем. Дори и да не можем да приемем националистическата представа за „Велика България“ (каквато, разбира се, липсва при споменатия автор), трябва да признаем, че каквото и да е представяне на развитието на средновековната българска живопис не би трябвало да се ограничава до паметниците от земите на днешна България. Такова представяне би произвело само непълен образ на действителността.

Изцяло езиково-смисловият въпрос – да се реши в кой случай трябва да се говори за „българска“ рисунка или за „македонска“ рисунка – се превръща в противоречие, тъй като народността на твореца (или на творците) е под съмнение. Не става дума само за международното естество на византийския изразен похват, подобно на това на западното готическо изкуство. Става въпрос също и за това, че към края на XIV-XV в. съществуват подвижни художествени работилници, достигащи чак до Словакия (Унгария, Галиция). Границите на държавните и управленски образувания са се променяли постоянно. Но историкът на изкуството трябва да се съобразява с хода на обособяване на домакинствата и културните области. Така че, това е вече едно по-широко сравнение на цивилизациите на южните славяни (и дори – в случая с българите – на азиатските), което досега ни липсваше. До разцвета на Средните Векове би могло да се говори само за една международна цивилизация на „Балканите“, чиито народностни особености ще се образуват едва по-късно в хода на постепенно обособяване.

Случаят с украсата на Св. Марина близо до Викторова Лъка (Община Карлуково, Ловешки окръг) излага наяве споменатите въпроси. Украсата принадлежи на семейството от поредица стенописи със спорно времево определение, както е при Кастелсеприо в Италия или Волотово Поле до Новгород. Отличава се със същата изключителна разно-народност, самобитност и смесица от древни и по-нови черти.

Лицевата част на тази усамотена църква, разположена под огромна изпъкнала скала на тридесет метра над река Искър, отдалече изглежда внушително, благодарение на големите изображения на архангелите, както и на твърде впечатляващите цветове, където преобладава тухленочервеното. По-подробно изследване обаче ни разкрива богатство от преливки, което раздвижва основния цвят, преминаващ от светлосив до тъмнотеменужен, както и много жив и обстоен рисунък, вдъхновен от някои ръкописи от късната античност.

Не са налични преки успоредици. Досега опитите за тълкуване бяха силно ограничени поради затруднения достъп до паметника (разположен на твърде отдалечено място, достъпен по-скоро за вандали, нежели за учени), както и от остарелите вече предпоставки на Андре Грабар. Зададеният от Миятев footnote:[К. Миятев, _Пещерната църква „Св. Марина“._ Годишник на националния музей VI (1932-1934) 287-294.] и от Панайотова footnote:[Dora Panajotova, _Bulgarian mural paintings of the 14th century._ Soﬁa 1966.] времеви обхват, който отнася паметника към средата на XIV век, е разбираем единствено в светлината на упорито не отмиращото схващане, което твърди, че художествените изкуства от времето на византийското владичество са в упадък (за сравнение, разцветът на стенописното изкуство в Македония!), както и че древните черти се запазват чак до XIV век. Вследствие на твърде късното времево разполагане и на погрешно описан способ (яйчна темпера!), тази забележителна поредица от рисунки остава задълго извън научното внимание, въпреки изданието на Миятев от 1932.

== Изследване

Историко-археологическото и технологично изследване от 1971, което направихме за Националния институт за паметниците на културата в София footnote:[Rapport de documentation: A. Novák-Rumjana Najdenova, _La chapelle rupestre Ste Marina — Viktorova Lǎka 1971,_ archives НИПК Sofia.] (понастоящем – Национален институт за недвижимо културно наследство – бел. прев.), заявява недвусмислено доста по-ранен произход. Наложително е стенописите да се поставят сред най-добрите балкански образци от XII-XIII век, както и да се признае тази продължителна приемственост – нещо, от което вече посочихме, че се чувства остра липса. Удивителното е, че тук се срещат доста повече определено „български“ черти, в сравнение с Бояна (която е толкова общоприета!). Що се отнася до способа, украсата на църквата Св. Марина стои далеч и от т.нар. Търновско художествено направление (поне от това, както го разбира Грабар): става въпрос за изчистен рисунък, докато Търново се определя, според Грабар, от темперния способ.

== Архитектура

В архитектурно отношение църквата Св. Марина е малък еднокорабен „монашески“ параклис, каквито възникват в отдалечени, труднодостъпни местности от началото на Средновековието из целия Левант footnote:[Левант включва цялото източно Средиземноморие с островите му – бел. прев.]: прост надлъжен кораб, 410 X 270 см отвътре, с издълбана като ниша абсида (неизразена в плана), без свод. Използван е местен варовиков камък със сенонски произход footnote:[Сенон, геология: надетаж от Горната креда – бел. прев.], разпръснат между скални късове от бигор footnote:[Травертѝн, бѝгор, варовит туф – шуплеста варовита скала, която от дълбока древност се използва за строеж и облицовка. – бел. прев.], вторична варовикова утаечна скала (седимент) footnote:[Седименти — утаечни пластове, скали — бел. прев.], чиито качества – порест строеж, малко тегло и удобно оразмеряване – напомнят на тухла. Камъните са доста грубо изсечени (за заоблената форма на абсидата е ползван бигор) и са подредени по класическия способ за „камери“, запълнени отвътре с чакъл и чирепи, напоени с тънък слой хоросан. И отвън, и отвътре свръзките са грижливо споени с хоросан. Слоевете от камъни са разделени на разстояние от около един метър от дървени греди, които имат задача да осигурят здравината на опорното съоръжение.

Порталът с изострен фронтон е разчупен от една сводеста ниша, чийто издължени краища продължават в посока нагоре, чак до отвора на вратата, с която образуват ясно изразен превес във височина. Този мотив с отвесната насоченост е често срещан в българската архитектура (Св. Йоан и Св. Тодор в Несебър, Св. Йоан в Асеновград, Охрид и т.н.). Той се повтаря почти изцяло в църквата недалеч от Каменно поле (Селището), където изследваният паметник изглежда твърде подобен, както по отношение на образците, така и на използваните средства. footnote:[К. Миятев, _Църква при Каменно поле._ Годишник н. м. VI (1932-1934) 267.]

Съответствието между съвкупните образци в Каменно поле и в Св. Марина ни позволяват да допълним или да удостоверим съставни части, които вече не съществуват в Св. Марина: дървеният архитрав footnote:[Архитрав/епистил (от гръцки αρχηγός – главен и латински trabs – греда) е главната каменна носеща греда, долната от трите части на антаблемана, лежаща обикновено върху капителите на колоните. – бел. прев.] на стрехите; издаденият покрив, покрит с каменни плочи; сводът от бигор (в Св. Марина само един корниз); разположението на прозорците и т.н. От сходството с църквата в Беренде footnote:[Тези сведения достигнаха до мен благодарение на проф. Пандурски.] и според запазените следи може да се предположи наличието на малък опростен иконостас (с размери приблизително 1,1 x 2,4 м), обособяващ олтара в църквата. Подът е оформен от изгладената повърхност на скалата, а павета от плоски камъни може и да е имало само пред иконостаса, както и на входа като малка стълба: разликата в първоначалното равнище между входа и пода е била без съмнение 1,5 м.

Съгласно способът, разработен от архитект Л. Динолов footnote:[Л. Динолов, _Принос към метричното изследване на средновековната култова архитектура в България._ Soﬁa 1963.], могат да се възстановят идеалните съотношения на пода, определящи градежа, и да се придобие представа за височината и ъглите на първоначалния фронтон footnote:[Фронтон се нарича класически архитектурен елемент увенчаващ дадена хоризонтална структура (антаблеман), обикновено (не винаги) поддържана от колонада. Най-често има триъгълна форма, но може да бъде и дъговиден (част от сегмент на окръжност). Горната част на фронтона се рамкира със силно подчертан корниз. Средното вдлъбнато поле (ниша) се нарича тимпан, който най-често е запълнен от скулптирани релефни композиции.]. Още едно потвърждение на нашата възстановка е нейната съгласуваност с графичната подредба на изображенията. Основната мярка не се определя от дебелината на стените, които се различават значително (60-70 см), а от радиуса на абсидата footnote:[От гр. αψίδα – дъга, полукръг, арка, свод; В християнските храмове в апсидата (винаги на изток) се намират олтарът и презвитериумът.], и отговаря приблизително на 24 палеца (Δα) от византийската мерна система (едновременно и българска):



|===
|      |Mo |Δα |cm |cms (действителна геометрия) 

|радиус на абсидата
|1
|24
|45,72
|46

|дължина на абсидата
|2
|48
|91,44
|92

|височина на абсидата
|4
|96
|182,88
|x

|височина на преградката на абсидата и на протезиса
|1,5
|36
|68,58
|x

|дебелина на стените
|1,5
|36
|68,58
|60-69

|вътрешна широчина
|2
|48
|91,44
|87,5

|вътрешна дължина
|12
|264
|548,64
|547

|широчина на входа
|2
|48
|91,44
|87,5

|външна дължина
|12
|264
|548,64
|547

|външна широчина (широчина на лицевата част)
|9
|216
|411,48
|392
|===



                                                 
  
Последният размер — външна широчина — ни предоставя ключа за намаляването на дебелината на стените. Обяснението е в предполагаемият способ, използван при изграждането — постройката е била пригодена към очертанията на мястото (виж фиг. 4). Дори и изчисленията да показват някои неточности, в сравнение с действителните размери, това не е имало особено значение за дадените условия и средства (например разликата от 1-2 см може да се дължи на слой от мазилка, както в случая с вратата).

Чрез изследване на плана може да се разреши също и проблемът с първоначалната височина, която (в архитектурата на Византия и България) представлява производна от размерите на плана. Така вътрешните странични стени би трябвало да са високи 6 Mo, съотнесено към ширината, а върхът на фронтона — 9 Mo от планираната ширина на лицевата част. Височината на външните странични стени от север и юг би трябвало да е, по нашите изчисления, 5 Mo (120 Δα), т.е. 226,5 cms включително скалният корниз, вероятно издялан от бигор. Ъгълът на покрива (според възстановката) точно съответства на посоката на линията по ръба от запазените части на фронтона.

Другояче стои въпросът с източната стена, която е била без съмнение доста по-ниска, но чийто размери не биха могли да бъдат възстановени с достоверност. Най-вероятно изглежда, фронтонът да е запазил действителната ос по план (виж фиг. 4) и, ако се е запазил същият ъгъл на наклона и имаме височина на върха 8 Mo, то разликата на южната стена би трябвало да е 10 cms, а тази на северната — 30 cms, като външните размери остават същите. Разликата във височината на източната стена се дължи на стремежа на архитекта — да придаде на едно твърде малко пространство усещането за уголемяване (или удължаване) на цялостното построение по отношение на скалата. Това задава наклона на покрива, като се започне от неговата среда, което изглежда се потвърждава от запазения участък от гредата на южната стена, върху която поляга покрива на мястото на тавана. Носещ подпорен стълб в средата на църквата би могъл да съответства на едно действително (а отчасти и зрително) _изместване на абсидата в посока на юг_. Този начин на полагане на основите на сградите ни е познат в архитектурата на Великоморавия от IX век, благодарение на откритията на д-р Pošmourný footnote:[J. Pošmourný, _Budownictwo murowane Słowian wielkomorawskich._ Kwartalnik Hist. Kult. Mater. XVII (1969) 633 sq.]

При все това, отражението, което оказва начинът на полагане на основите върху някои мерни различия (като отбелязаните зрителни измами), свидетелства по-скоро за изкусна изобретателност, за умение да се използват особеностите на мястото, отколкото за привично прилагане на общоприетите и установени способи. В тази връзка може съвсем уместно да се обърнем към гръцкото виждане за хармония в творчеството, която смекчава студената съразмерност на образеца footnote:[Старогръцка Хармония, в архит.: Красота в устройството и съотношенията. Това е Красотата, която произтича от всички съставни части на едно архитектурно произведение (отнася се и за всички останали изкуства). Означава, най-общо, Съзвучие на построението — бел. прев.]. А то значи да говорим за умишлено намерение на архитекта. Това намерение се потвърждава също и от цялостното построение на лицевата част, която се съчетава много сполучливо с грамадата на скалата, като същевременно съответства точно на своеобразието на подреждане и на цветовото решение на рисунките при входа.

Параклисът Св. Марина е изграден на мястото на древно светилище, без съмнение тракийско. Нашето предположение почива на редица косвени доказателства — каменната основа, издялана във времена отпреди издигането на църквата; силно почернялата повърхност на тавана на скалната козирка; проход към цяла една верига от карстови пещери (зад параклиса се вижда затрупаният вход на пещера); керамиката, открита при проучвания на повърхността. Основаване на църкви или параклиси върху места на езически капища все пак е било нещо обичайно през Средновековието, знак за отхвърляне на миналото, но също така и приобщаване на светостта на даденото място към новия светоглед.




== Иконопис и устройство

Иконописно съдържание:
|===
| | 

|лице на сградата (фронтон):

|Бог-Отец +
Светата Троица (Гостоприемство Авраамово) +
Жертвоприношението на Исаак +
Св. Марина +
Двама Архангели +
Йоаким и Ана


|страничен фронтон (южен):

|портрет на дарителя-благодетел

|източна стена:

| Христос (Вседържител) +
Благовещение +
Молещата се Богородица (Застъпница) с медальон на Иисус +
Отците на Църквата +
Страдания Христови (Оплакване)

|западна стена:

|Слизането на Свети Дух + 
Преображение Господне +
Успение +
Възкресяването на Лазар +
Отшелници
|===



Фронтонът представлява старозаветно въведение, съставено според обичайната гледна точка на съгласуване между Стария и Новия Завет. Имаме Жертвоприношението на Исаак — предобраз на бъдещата кръстна смърт на Христос; посещението на тримата пратеници при Авраам — образ на Светата Троица. Съответно срещаме и фигурите на мъж и жена от двете страни, както и двамата архангели, пазители на „входа на рая“ — входа на Светия Олтар. Изключение прави само изображението на Св. Марина, покровителка на параклиса. Смазването на змията, обаче, е ясен намек за Ева от Стария Завет и за Дева Мария от Новия.

Украсата във вътрешността е разделена не на три пояса с икони, а само на два. От изобразителна гледна точка, можем да възстановим разположението на светците-войни, които непременно трябва да се обвържат с рисунките на Константин и Елена и с тези на двамата отшелници, както е видно освен това и от положението на следите от краката от вътрешната страна на северната стена, върху пояс на височинна 1,5 м. Един единствен пояс за украшение — отчасти чисто архитектурен, отчасти представляващ изрисувана драперия — украсява олтара. Над фигурите без съмнение има, по подобие на западната стена, поредица от евангелски постановки, разположени на пояс с височина 80 cms.

Какъвто и да е бил подборът на постановките, двете запазени изображения са главните, определящи облика на украсата. Това са Преображение Господне и Възкресяването на Лазар, олицетворяващи състоянието на свръхестествен възторг — възвишеност в образите на Св. Петър и Св. Яков и възраждането на духовния живот в лицето на Лазар. Украсата се допълва смислово от постановката със Слизането на Свети Дух на тимпана footnote:[Средната вдлъбната част (поле, ниша) на фронтона се нарича тимпан — бел. прев.], която ни дава възможност да разчетем на западната стена преносно изобразяване на земното съществуване. На долния пояс се вижда противопоставяне между отшелниците и Константин и Елена, което олицетворява разделението между духовната и светската власт.

Размерите на изображенията на светците са изненадващи (почти 1,5 м), като се има предвид малкото пространство. Както от разположението на пояса (издигнат едва на 20 cms от пода), така и от размерите им, се придава внушението, че изобразените личности присъстват на литургията в смисъла на „светия Божи народ“. Тук, подобно на по-старите параклиси от същия вид в целия Левант (и най-вече в азиатската му част), се е съхранил раннохристиянският начин на украса. Упадъкът му (издигане над сводовете) може да се види в църквата Св. Аполинарий Нови в Равена, а може да се предположи и в Константинопол, и навсякъде, където раннохристиянският обичай изглежда е изместен от тържественото преклонение пред императорите. Още по-интересно е наличието на най-горния (макар и по възстановка) пояс с евангелски постановки: вида на образите, срещани в Св. Марина, представляват продължение на раннохристиянския обичай, която откриваме в църквата Санта Мария Маджоре. footnote:[Санта Мария Маджоре е една от четирите велики базилики в Рим, една от дванадесетте папски базилики в целия свят, непосредствено подчинени на римския папа, и една от седемте поклоннически църкви в Рим. В „Санта Мария Маджоре“ за първи път са осветени славянските богослужебни книги и славянският език е обявен за литургичен. В базиликата се намира паметна плоча на Св.св. Кирил и Методий. — бел. прев.] Просъществуването на този обичай в покрайнините на Византия, и най-вече в България, се споменава често от Грабар. Той изразява центробежните тежнения (отдалеченост от културното средище) и отзвука от преобразувателните усилия на павликяните, които до XII век се съсредоточават предимно в гореспоменатото поле на действие.

Като полъх от древността се явява рисунката на Молещата се Богородица с медальон на Детето Иисус върху гърдите ѝ. Този образец има многобройни успоредици, като се започне с Фарас (VII век) footnote:[Има се предвид раннохристиянската катедрала на Коптската Православна Църква, действала от VII до XIV век, в древния град Фарас (по-рано Пахорас, Тел-Фарас, Марис) — историческа местност в днешен северен Судан, днес под водите на езерото Насер, създадено в резултат на строителството на Асуанския язовир, построен през 1960 г. — бел. прев.] и се завърши с Великата Панагия от Древна Русия footnote:[Икона на Богородица Великата Панагия (гр. — всесвета), Ярославската Оранта, XII-XIII век — бел. прев.]. Рисунката се намира в най-горната част на полукръглата ниша на абсидата; Отците на Църквата в долния край са част от обичайната украса.

Източната част е върховният завършек на украсата. Ако лицевата част представлява старозаветно въведение, а вътрешната западна стена — борбата на човешкото съществуване, то източната стена олицетворява сбъдването на Новия Завет: Отец от Стария Завет приема образа на Христос-Вседържител, като присъства и на Благовещението, и на майчинството на Девата, и на жертвата (Оплакването, Пиета). Цялата иконопис на параклиса съставлява едно разумно устроено единство, чийто светогледни особености ще разгледаме по-долу.

Изборът на съдържание и съчетанието на рисунките не отвеждат към някаква поучителна цел, каквато по необходимост следват всички по-големи паметници, често посещавани от тълпите. Може да се говори за едно изобразяване в покой, в което се долавят отчасти и лично утешение, и представителност на общественото положение. Този извод, между другото, произтича и от разположението на параклиса, посещаван от време на време от поклонници, и управляван от монасите на манастира, разположен на другия бряг на реката.

Изобразяването в покой на _Страдащият Христос_ („Оплакване“, „Христос в гроба“) в нишата на жертвеника, според доста убедителната теория на Мисливец footnote:[J. Myslivec, _Kristus v hrobě._ В: _Dvě studie z dějin byzantského umění,_ Praha 1948.], възниква във Византия, вероятно през XII век. Удостоверено е според описанието в руски требник от началото на XVI век, според който рисунката може да се разглежда като изображение на „Унижението на нашия Господ Иисус Христос“ от литургията на Великден. Ролята на довод, която Мисливец придава на това изображение, за вечните литургични спорове относно двете естества на Христос — божествено и човешко, е само част от затруднението.

Основното значение се крие в свръхестествените черти на изображението, надхвърлящо простото разказване чрез причинно-следствени връзки. Това свързва картината с тържествените образци на Късната Римска Империя. Тържественото в този случай е посветено на страданието, на „Унижението“. На тържествената картина ѝ се придава значението на проводник на свръхестествено възприемане на богословската истина. Това е точно моментът, когато, хиляда години след раждането на християнството, се наблюдават наченките на предпоставки, позволяващи да се изрази самобитно възприятие чрез художествени средства (както е засвидетелствано в по-старите разказвателни изображения от вида в Бачково и Нерези). Следователно се пресъздава това, което — в готическото изкуство на Западна Европа — е новото светоусещане; действителността е осезаема чрез сетивата.

Така, имаме иконата (предполагаема) на Йерусалим и тази на Рим (чието времево определение — XII-XIII векове — е ненадеждно), двете миниатюри в Евангелието от Петербургския Ръкопис footnote:[Cod. Petropol. 105, Codex Petropolitanus 105] и една рисунка (неудостоверена) от Градац footnote:[Gradac — средновековен манастир в западна Сърбия, построен през 1277-1282 — бел. прев.]. Излиза, че в параклиса Св. Марина намираме една от най-древните рисунки на Оплакването (Пиета). Претърпените страдания са така ярко и живо изразени, че са пряко съпоставими с вече споменатото изображение на Жалеенето в Нерези (1164).

Все пак, при сравнението на двете изображения в Св. Марина може да се види разликата спрямо гръцкия образец при изписване на главата на Христос. В Нерези имаме овално лице с правилни черти, със съразмерно разположени очи, с много извити очни кухини и с ясно очертана уста. На стенописа от Св. Марина, напротив, откриваме плътно стиснати устни, сплеснати очни кухини, сближени очи и сравнително смъкнато и плоско чело. Като антропология и рисунък, лицето на Христос от св. Марина е много по-близо до портрета на Свети Йоан Кръстител от църквата Св. Никола в Студеница (1260) footnote:[S. Radojčić, _Geschichte der serbischen Kunst._ Berlin 1969.], и особено до относително скорошното изображение на Христос на Тайната вечеря в Убиси (Средновековен манастирски комплекс в Грузия, стенописите от XIV век) footnote:[Š. Ja. Amiranašvili, _История грузинского искусства._ I. Moskva 1950.]. Има изобилие от гръцки образци, и всеки един от тях е свидетелство за същностната отлика с рисунките в Св. Марина, които се считат за свойствено български. Напомних за грузинския образец, за да имаме предвид азиатските съставни черти на образа; а за сръбския образец от Студеница — заради присъщите славянски черти (илюстрация 15).

Ако иконописният облик на западната стена предава свръхестественото ударение, вложено в стенописа; и ако същите източници са вдъхновили този единствен по рода си портрет на Христовите страдания — то старинното изпълнение на вътрешните стени и решението на лицевата част ни разкриват една друга черта, която (в границите на средновековния светоглед) би могло да се определи като народна, национална. Това се отнася най-вече до _внушителните образи на архангелите_, които неизбежно препращат към предхристиянските божества-покровители от тракийските и гръцките вярвания. Тук божествата се явяват очовечени, заменяйки животинските образи от източните деспотства footnote:[Деспотство — област, управлявана от деспот в Източната Римска Империя — бел. прев.]. Било то в образа на Нике (древна богиня на победата), на Титани или демони от рода на етруската живопис в Тарквиния footnote:[На италиански Tarquinia, Таркуиния — град и община в италианската провинция Витербо, регион Лацио в Етрурия, Централна Италия — бел. прев.] — предназначението им е най-вече на пазители на светилището, на ръководна сила, на предтечи на християнските ангели.

Бидейки въплъщение на дните, т.е. времето footnote:[Понятието за Твореца — „Старият по дни“, бел. прев.], те са споменати в един интелектуализиран footnote:[Интелектуализацията е отдалечаване на емоциите и психичните конфликти чрез изразяването им под формата на абстрактни съждения; един от оригиналните защитни механизми на Фройд.] вид от Мадам д'Алверни footnote:[Marie-Thérèse d’Alverny, _Les Anges et les jours._ Cahiers Archéol. IX (1957) 271-300] в нейния проницателен иконописен разбор на един от куполите на църквата Св. Марко във Венеция. В случая със Св. Марина става въпрос (извън/встрани от едно православното разбиране) преди всичко за свръхестествена защита на мястото, молба за закрила свише: единомислие с представите на хората и възвръщане към езическите обичаи.

По течението на река Искър е бил един от важните търговски и военни пътища, водещ от Сердика (София) към Северна България. Това е видно от цяла една верига от крепости, манастири и църкви, чиито останки се откриват от Своге през Мездра чак до Червен бряг. Посоката и разположението им съответстват напълно на стария римски път, свързващ вътрешността на Балканите с Дакия и Панония, и са в главното направление на по-късните военни походи на Византия.

Интересно е да се отбележи, че дерето зад параклиса, което се издига на югоизток от реката към едно плато в посока Луковит и Ловеч, и до ден днешен носи името „Гръцки дол“: при строителството на път в сегашната община Карлуково се откриват множество скелети на загинали войници. По този именно път се отправят, без съмнение, и двата похода на император Исаак Ангел срещу бунта на братята Асеневци през 1186-1187 г., когато разположеният в близост Ловеч е обсаден. Оттеглянето на византийските войски трябва да е станало по същия път и византийците не се завръщат повече по тези земи. Бихме могли да отидем и по-далеч, за да изведем едно много ясно заключение: името на местността може да е в памет на решаващата победна битка, с която се освобождава Северна България. Над параклиса, на южния склон на дерето, се е намирала надвиснала над скалата крепост, която сега е порутена, като изключим някои незначителни останки от стени. До завладяването на България от турците в тази област просъществуват редица общности (в непосредствена близост: Кунино, Горялата Лъка (?), старото Карлуково или Викторова Лъка до манастира, Глигора). Оживената търговска дейност, която се развивала по протежение на пътя, не е изчезнала от паметта на местните обитатели. След освобождаването се възобновява обичая — на празника на Богородица, 28 август — да се провежда събор на мястото на старата община Карлуково (Викторова Лъка), който обичай се поддържа известно време.

И така, това е място, нуждаещо се от защита: архангелите във военните одеяния на империята, с вдигнати мечове, са не само пазители на светилището, ще рече на „входа към рая“ в литургическия смисъл, но същевременно въплъщават правата и сигурността на всички обитатели. Оттук и засилените им очертания, които ги правят видими от разстояние. Следователно това е било място, важно по светогледни съображения, което изключва параклисът да е бил предназначен за незначително поклонение. Тайно да е бил посветен на архангелите Михаил и Гавраил? Трябва да се признае, че такова усещане предизвиква лицевата част, която се вижда на голямо разстояние от параклиса. Много параклиси и църкви всъщност са посветени на Светите Архангели, особено в славянските райони на Балканите (Охрид, Варош близо до Прилеп, Сушица, Трън, Бачково, Лесново, Несебър и т.н.), и този обичай се разпростира чак до Москва (Архангелския събор), Мала Азия, Армения и Близкия Изток. В Италия го срещаме в „Сант'Анджело ин Формис“ (абатство в Капуа, Южна Италия) и в параклиса на „седемте архангела“ в Палермо; в Гърция главно в Солун и в Света гора Атон — все на места, където се смесват гръцките и славянските черти.

Значимостта на това почитание ще стане по-ясна, ако го сравним с това към светците-войни, с които архангелите се родеят чрез отличителни си белези — меча и военното одеяние, и чието влияние за възникването на рицарството в Западна Европа е несъмнено. Това ме насочва към точната иконописна обрисовка на Грабар, във връзка с църквата „Свети Четиридесет мъченици“ в Търново, издигната в чест на победоносната битка при Клокотница (1230): самото основаване на църквата е намек, напомнящ за юначната смърт на българските бойци. Подобно на тази църква в Търново, цяла поредица от изображения на светци-войни в църквите и в домашните параклиси на Трапезица — главното средище на българските боляри в Търново — се явява непосредствено свидетелство за неоспоримата историческа значимост на това явление. В противовес на подобен обичай във Византия, тук е засилено ръководното начало на борбата за национално освобождение (двойнственост на образа). В тази връзка, трябва да се изтъкне значимостта на обстоятелството, че великият архангел Михаил, пронизващ змея от Откровението със своя меч, е избран за покровител на княз Борис при неговото кръщение и става част от религиозното поклонение на царския род. footnote:[„Произволният“ избор на името, като на императора Михаил III, е често срещан признак на проявите на средновековния символизъм; първичното византийско политическо гледище се възприема и се преобразува в противоположност. Сравнение със сходното положение в Грузия: M. D. Lordkipanidze, _История Грузии XI-нач. XIII века._ Tbilisi 1974.] Параклисът Св. Марина свидетелства за съществуването на светците-войни в гореспоменатия смисъл (северната стена) в качеството им на двойници на светците-отшелници (южната стена). Този иконописен избор и живописното подчертаване на изображенията на архангелите неминуемо ни водят до заключението, че в параклиса Св. Марина, далеч от представата за обичайното дарение, има стремеж да се придаде силно мирогледно ударение върху едно място, свързано без съмнение с една победоносна битка и със защитата на една важна отбранителна точка.

Липсата на място ни задължава да подминем с мълчание някои често срещани иконописни черти. Въпросът с определянето на самоличността на мъжа и на жената край архангелите на лицевата част остава отворен. Едно относително правдоподобно тълкуване ни насочва към „срещата на Св. Йоаким и Св. Анна пред златните врата на Йерусалим“. От друга страна, не е за пренебрегване и едно второ тълкуване, според което това са „изгонените от рая“ — Адам и Ева в тайнствена прослава (Св. Павел: „новият Адам“). Текстът върху свитъка в ръката на архангела е трудно четим, но е възможно да бъде разчетен отчасти: „IŽE [N]E U Č[E]STI[O] ... SĚ KAĘŠ [ČLOV]ĚČE MĚ V ... BLAŽEĘ B[O]Ž[I]E ... [?BOŽESTVE] NI DOMI M[I]LOSTI ... [MOEM?]“. Той може да се използва в подкрепа и на двете тълкувания. Особено внимание трябва да се обърне на постановките на Преображение и на Гостоприемство Авраамово, които ще бъдат обследвани по-внимателно в частта, посветена на формата. Остава въпросът за _червените ореоли_, който изобщо не е повдиган в досегашните изследвания.

Червеният ореол е иконописна рядкост, откриваща се в твърде древни времена, когато различните видове и образци все още не са записани като правила. Появява се доста често в Близкия Изток (Мала Азия и Грузия), но най-вече в Средна Азия, където по никакъв начин не е свързан с християнската иконопис. От гледна точка на значенията, придавани на цветовете, тук се набляга върху единението между слънцето и огъня (в тайнствен смисъл — кръвта и любовта), и може да се приеме като наследство от персийския Зороастризъм и вероизповеданията, които го предхождат. Високата честота на червени ореоли в средновековната българска живопис разкрива една друга следа, водеща към Ориента, следа, която досега не е изяснена. Несъмнено може да се потърсят успоредици с поклонението към Митра сред Партите. На поклонението към архангелите с това към Кабирите-Диоскури footnote:[Кабирите или Велики богове са божества с неуточнен брой, почитани с тайнствени (мистериални) обреди в античността на островите Самотраки, Лемнос и Имброс; в градовете Тива, Тесалоники, Одесос; в тракийски царски седалища като Севтополис и др. На Самотраки се наричат още „Велики богове“. Техните тайнства (мистерии) се ползват с изключителна популярност в древния свят. Смята се, че тези божества и техните обредни обичаи са от трако-пеласгийски произход.] като пазители и покорители на подземния огън (особено в случая със Сан Пиетро ал Монте — единственият архангел Михаил е увенчан с червен ореол). footnote:[19 A. Novák, Parthské rytony z Nisy a kořeny středověké Evropy. Travail de séminaire inédit, présenté à l’Université Charles, Prague 1969.] Едно по-задълбочено изследване на тези взаимовръзки би било твърде желателно (сред тях се нареждат дори „нестинарството“ и присъствието в България на името Огнян/Огнен).

== Способ и облик

Тук изследвахме линейното правило според приложения мерен порядък на основните градивни части и установихме, че в метрично отношение той е по-освободен, отколкото би могло да се очаква. И най-вече ореолите (за чието геометрично построение е нужен пергел) са така разнообразни, че са обусловени не толкова според църковния обичай, а от разположението си в цялото съчетание. Първото множество ореоли — 5-18 Δα в диаметър, обхваща големите изображения върху лицевата част (архангелите, Йоаким), а на източната стена — Богородица и Страдания Христови. Второто множество (12-14 Δα) е съставена най-вероятно (съдейки по остатъка от ореола на отшелника) от големите изображения на долния вътрешен пояс, включително и ореолите на Благовещение и Вседържител от източната стена, а от лицевата част — Бог-Отец и Св. Марина. Така в третото работно множество (8-11 Δα) се нареждат ореолите на Старозаветната Троица и на Авраам. В по-малките изображения размерите на ореолите се уеднаквяват — например в Преображението — като достигат 3-4 Δα. — Относно съразмерността на главата спрямо тялото установихме, че се придържа към класическото правило 1:8 — това ще рече девет глави правят едно тяло, с изключение на архангелите (1:6, 1:7) и изображенията от Благовещение, чийто облик показва прилагане на по-ранни „римски“ образци. Каноничното правило е предадено чрез строгото спазване на височината на образите върху основния пояс с изображения — вътре и върху лицевата част — 3 Mo. В противовес, височината на пояса е променлива, като вътре достига 3¼ Mo, а на лицевата част (където равнището на изображенията се мени) — 3½ Mo. Отците на Църквата в абсидата са с размер 2 Mo, докато възстановката на Христос, стоящ изправен в протезиса footnote:[Протезис (гр.) – стенна ниша, долапче или абсида в северната част на олтара, служеща за дарохранителница — бел. прев.], умозрително би изпълнила цялата абсида, от пода чак до средата на свода, където е разположена главата. Неговият размер от 4½ Mo се явява като основа на порядъка от съотношения, към който се отнасят външната височина на страничните стени и размерите на лицевата част: нейните размери в архитектурно отношение са със същите съотношения, като тези на ореолите от първото множество спрямо основната градивна част като основна единица.

Основният размер на изображенията от 3 Мо съответства на половината вътрешна височина и на една трета от височината на лицевата част. Ако приведем размерите в метричен порядък, ще бъдем изненадани от сродството на целия порядък с човекометричния модулор footnote:[Модулор — един хармоничен мерен порядък, основан на човешкото тяло. Модулорът се основава на две линии, подобни на тези при правилото за златната среда, но съотнесени към размерите на човешкото тяло. — http://groovemanifesto.net/personae/corbusier/ — бел. прев.] на съотношенията на Льо Корбюзие footnote:[Льо Корбюзие, на френски: Le Corbusier, с истинско име Шарл Едуар Жанре-Гри, е швейцарско-френски архитект, дизайнер, градоустройственик, писател и художник. — бел. прев.]. Горната граница на пояса с големите изображения съвпада точно със съвършената за това време височина на възрастен човек, т.е. 175 cms, което е почти височината на човешкото тялото по модулора на Льо Корбюзие (182,8 cms), и съответства на 4 Mo от мерния порядък, използван в параклиса Св. Марина (височината на абсидата). Четири единици жив човек са смалени до едно Mo (допустимите граници на естествената големина на даденото пространство), като смаляването е направено съразмерно, така че снагата на изправен човек се намира на едно и също равнище с пъпа — делене на модулора на Льо Корбюзие според отношенията на златното сечение (113 : 69,8). По този начин под краката на изображенията се получава допълнителна и небоядисана ивица, която в горната си част изглежда зрително по-задигната заради ореолите.

Сходството по същество с модулора на Льо Корбюзие разкрива човекометричното естество на използвания порядък, което преобладава над всеки друг геометричен порядък. Точно както другите делителни мерки на Льо Корбюзие се явяват като един „приблизителен“ образ на златното сечение, така и тук прилагането на златното сечение, на триангулацията и на пергела проявяват същите приблизителни свойства. Разположението на отделните участъци съответства по-скоро на обичайното правило за диагонален паралелизъм: дори и в прекомерно йератичната footnote:[Йератичен — 1. жречески, свещенически; 2. тържествен, величествен; 3. установен от църковното предание. — бел. прев.] лицева част ясно личи приложената човешка мярка на очертанията, разделящи тъмните и светли части на основата (височина 172 cms = 3¾ Mo, т.е. 90 Δα).

Така както златното сечение, което не е съвсем точно златно сечение, така и един квадрат, за да бъде възприеман като такъв, се намира повдигнат на страната си по правилото за елиптичен кръг (лице на квадрат). По отношение на архитектурните произведения, възникнали в гръцкия обхват на влияние, затвореният в себе си западен вид конструктивизъм се явява чужда черта, и отделните образци са прилагани посредством буквалното изпълнение, което обаче съумява да се възползва от всички познания за зрителното възприемане на образа. Показателно в това отношение е очертанието на отделните отрязъци от окръжността в постановката на Слизането на Свети Дух, на западната страна: отрязъците са вписани около слизащите пламъци по продължение на леко изместен от средата отвес (закон за обърнатата конвергенция). Изместването от средата предизвиква тази същата промяна в съразмерността, която установихме при изследването на архитектурата на параклиса, и която се среща на всяка крачка — дори и в не напълно заоблените очертания на отрязъците, или в не средищното построение на Троицата и на Жертвоприношение Авраамово.

Засиленото въздействие на графичното изпълнение се проявява най-ясно върху лицевата част, в чието построение се открояват пет пламъка в заоблени редове. Първият кръг започва от полукръга на нишата с рисунката на Св. Марина, която убива змията (радиус 22 Δα). Разстоянието от средата на този кръг до граничната допирателна (1½ Mo) ни позволява да опишем по-голям кръг, който чрез своето двойно повторение определя основата чрез очертаването на овален медальон за картината с архангелите (забележете уголемяването в ширина). Равнобедреният триъгълник с връх от 84°, чийто три точки са представени от три пламъка, установява, когато се наложи върху цялата лицева част (триангулация), цяла поредица от възлови/ключови точки от построението, и може да ги определи всичките — било то отклонението в ъгъла на наклона на покрива или в размера на вратата.

Става въпрос за един прост похват, за свободна игра с геометрията, за пълно възползване от все същата зрителна заблуда на сливане в една точка на въображаеми прави в далечина (конвергенция) — обърнато раздалечаване (обърната дивергенция). Със сходна волност художникът е поставил и кръговете на основата на Троицата и на Жертвоприношение Авраамово (r 20 Δα). От една страна, допрян до основния кръг, предназначен за покровителката на параклиса, и от друга — погълнат от наклона на покрива. Така играта с геометричните закони се отразява върху живата игра на построението — животворен спор на очертанията, съответен на трептящото природно съзвучие, където геометричните очертания по същия начин са само градивни части. Употребата на пергела може да бъде забелязана в множество подробности от построението, най-вече в старозаветната Троица и в Жертвоприношение Авраамово. Точната им възстановка едва ли е възможна, предвид гореспоменатия свободен похват на изразяване, пък и това не променя нещата, които са разкрити посредством иконописните съпоставки с други произведения — както със съвременни, така и с по-късни. footnote:[ Знаменитата творба на Андрей Рубльов, основана на подобен образец, е с 200 години по-късна. В своята Троица Рубльов си служи без съмнение с образец, чийто най-стар пример, познат ни до ден днешен, са стенописите в параклиса Св. Марина. Cf. A. A. Tic, Некоторые закономерности композиии икон Андреа Рублева и его школы. In: Древнерусское искусство XV—нач. XVI веков. Moskva 1963.] 

=== Живописен способ.
Видът на мазилката. footnote:[Виж доклада от документацията; CaCO3 87—94 %, тоест CaО 48,7—52,5 %, MgCО3 1,98 %, тоест MgО 1,2 %, съставки от пръст и зрънца пясък до 7,4 %; при гипсовата замазка (интонако) CaCО3 37 %, тоест CaО 20,7 %. („Intonaco“ е италианско понятие за последния много тънък слой от мазилката, върху който се рисува стенописа. Върху мазилката се рисува, докато е още влажна, за да може багрилното вещество да проникне в самото Intonaco. — бел. прев.)]

Видът на мазилката и следите от нейното последователно изглаждане ясно показват, че украсата е изпълнена върху влажна мазилка, по способа за стенопис (фреско; от ит. fresco — прясно, свежо). Лепилото от влакна (плява, лен) и смлените дървени въглища служат именно за тази цел: те удължават времето за съхнене почти двойно, което позволява по-обширни повърхности да бъдат рисувани на един път. Някои подробности даже и тук са били предварително добавени и после са били частично изтрити — следите от допълнително положена темпера са най-многобройни в портрета на дарителя — но тук става въпрос само за дребни поправки и допълнения, които малко променят същностните черти на произведението. Цветовият обхват на стенописите от Св. Марина се състои почти изключително от естествена пръст, съдържаща Fe, Al, Si, Ca, Mg, Mn и т.н. Пробите за доказване наличието на Pb, Cu и Hg са отрицателни: показват липса на оловен карбонат, оловен окис, цинобър, миниум, азурит, зеленикавите оттенъци на медта и други по-светли багрилни вещества, използвани за температа.

Тяхното отсъствие свидетелства за едно напредничаво майсторство в стенописа, което изобщо не се нуждае да притуря „блясък“ към цветовете чрез употребата на температа. В климатичните условия на областта подобни цветови оттенъци така или иначе не биха могли да се запазят. Земни багрилни вещества с железен окис в червено, използвани в разнообразни съчетания и смески, са основата на богатството от цветове. Може да се направи разграничение между два оттенъка, които в спектралния анализ се различават с незначителни отклонения в съдържанието на манган: ако съдържанието му се увеличи, получаваме типичен виолетов оттенък, напомнящ на хематит. Всички тези багрила са без съмнение с местен произход, багрилните вещества са били добивани от карстовите пещери по долината на Искър. Можем да ги наречем „червен и виолетов хематит“, в отлика от „синопията“ footnote:[От gr. sinôpis, червено земно багрилно вещество от областта на град Синоп, в Турция, на брега на Черно море — бел. прев.] с цвят на светло-червена тухла. Синопията се използва за изпълнение на цветната основа на рисунката; различното оцветяване се постига благодарение на наслагването (суперпозиция) на три, ако не и повече, отделни слоеве, които изпъкват на места с отличаващ се оттенък-отражение. Така се получава това трептене на цветовете, което художникът е съумял да използва пълноценно, особено в рисунките на Троицата и Жертвоприношение Авраамово — предизвиква се от т.нар. иризация footnote:[Иризация, от ст.гр.: ἶρις /ирис/ – „дъга“ – зрително явление, при което цветът на дадена повърхност се променя с промяна на зрителния ъгъл. Наблюдава се често по повърхността на сапунени мехури, при някои животни и някои минерали. Иризацията се дължи на наслагване (интерференция) и отклонение (дифракция) на взаимносвързани светлинни вълни при многократни отражения в тънки полупрозрачни слоеве на съответната повърхност. — бел. прев.], чрез редуването на синопията, хематита и светлата охра. Чистите цветове на стенописите на вътрешните стени са допълнени от лек сиво-син оттенък от горния най-фин слой замазка (intonaco). Този синкав повърхностен слой на мазилката, с лек оттенък на виолетово заради железните окиси под формата на мергел (калциев карбонат), и съдържащ прах от дървени въглища, замества синия цвят във цветната основа.

Тази прилика със способа на ретуша („refti“/?refit?) изглежда по-скоро като изключение, съпоставена с по-широк кръг образци; някои сходства могат да бъдат открити много лесно в обичая на късната античност (Кастелсеприо), в изображенията от Мала Азия, в Преспа и — рядко и в по-различна форма — при Теофан Грек в Новгород. footnote:[A. V. Vincer, Материалы и техника монументально-декоративной живописи. Moskva 1953, 143.] Знаем как варта, вложена в мазилката, променя цвета (прави го по-светъл), и колко е трудно да се предвиди крайният резултат. Никак не е случайно обстоятелството, че точно това свойство трайно е повлияло на живописното построение на стенописа, който е изпълнен чрез полагане на малки петна прости и еднородни цветове — а то значи чрез една техника на върховно опростяване. Простите местни багри и отличаването им чрез съотношение на светли и тъмни петна или цветове, обаче, започват да се заместват в балканските стенописи от XII век с по-изчистени и изящни цветове, които, съчетани с меките и плавни преходи между различните оттенъци, достигат до съвършенство, непостигано дотогава. Въздействието от тези похвати (което е особено видно в толкова изчистената рисунка на планините, в искрящите гънки на робата на Авраам, или в оттенъците, присъщи на постановката на Преображение) е станало възможно точно благодарение на свойствения строеж на интонако: намаляването на процентното съдържание на вар върху повърхността и сивкавият оттенък, позволяващ плавен преход между отсенките. Може с пълно право да се предположи, че промените в похватите на стенописа, знакови за Св. Марина, са били свързани с новите изисквания, наложили се на художниците. Изисквания, които по същество изглеждат еднакви с тези, които пораждат „осветената темпера“ („Tempera iluminační (ilumenová)“, „détrempe illuminative“) на чешката школа от XIV век. footnote:[A. Novak, Rekonstrukce techniky třeboňského pašijového cyklu (Възстановка на техниката на требонския цикъл на Страстите), ръкописна документация в едно копие, предоставено за съхранение в архивите на Академията на изкуствата. Praha 1967.]

Една особеност, тясно свързана с по-рано споменатото червено на ореолите, е преобладаващият оттенък на кървавочервения цвят: сравнително тъмен, с примеси на зелени (или в зеленикава охра) отблясъци само в най-горния слой (в цветната основа напълно липсват). Това обстоятелство би могло да се приеме и като доказателство за един по-късен произход, ако — нека го изясним изрично — ако не сме запознати с нововъзникналите отношения, показващи нагледно, че в разглежданата област започва да се установява нов похват, възвръщащ се към обичая от Мала Азия, от Кавказ, и от Азия като цяло. Един похват, който по-късно ще стане често срещан в България, както и във „вторичната традиция“ на руската живопис. Освен с цветната основа в зелено и светла охра на основния наситеночервен цвят, този похват, между другото, се появява, макар и рядко, даже и в Гърция; само в Западна Европа липсва изцяло. Микроскопските проби (от ръката на Архангела), дори в рамките на четирислойната схема, доказват наличието на пентименто footnote:[От итал. pentimento — разкаяние, съжаление. Произход на понятието — ранния XIX век. Авторът остъргва горния слой боя от старата картина и върху същото платно рисува нова, като остатъците от старата леко прозират. Това е художествен похват, при който част от рисунката е била покрита от художника,за да промени из основи картината — да открие или скрие човешки фигури, предмети или да промени тяхното положение. Различно е от ретуш или рисуване от друг художник върху същата картина след много години. — бел. прев.]. Пентименто ще стане масов похват, в италианската живопис, само че през XVI век, а в Бохемия е установен например в картините на Теодорик footnote:[Mistr Theodorik, също Dittrich, Dětřich, Jetřich, Dětřich Pražský, 1328-1381, най-известният художник на Карл IV — бел. прев.].

В стенописите от Св. Марина проличава сътрудничеството на поне трима членове на една живописна работилница, ръководена от майстор с голяма изкусност, овладял в най-пълна мяра изкуството на стенописа, твърде находчив в съчетаването на цветовете и раздвижеността на образите. Който е съумял да свърже строгата сериозност на стила от времето на Комнините (романски стил) и неговата „фронталност“ footnote:[Фронталност — принцип в древната скулптура, изискващ симетрично представяне на телата и изключващ всяко раздвижване; възроден по-късно в романския стил — бел. прев.] с изтънченото и жизнерадостно изкуство на двора. Едно изпълнение набързо, като някои части са едва завършени, не оставя никакво съмнение, че тук става въпрос за една  по-маловажна работа, която, между другото, още по-добре подчертава личните качества на твореца. Изследването на живописните похвати и пластове ни води до предположението, че произходът на това изкуство не трябва да се търси в споменатото Търновско художествено направление, а по-скоро (ако, разбира се, настоящото състояние на научните изследвания би ни позволило да приемем такова предположение) в балканската верига от стари римски градове, където може да се очаква, че се е съхранила древната традиция, чиито следи отчетливо се появяват в построението на рисунките, в цветовете и в похватите на разглеждания паметник. В тази връзка, аз мисля преди всичко за _Сердика — Средец_ (София), разположена по средата на редицата Салона — Сирмиум — Филипополис — Адрианополис, основният съобщителен път, свързващ през континента Рим и Константинопол. Значението на София за развитието на цивилизацията на средновековна България все още не е напълно оценено според действителната му важност: би било много по-вероятно, например, рисунките от Бояна да се причислят по-скоро към местното течение, отколкото към това в Търново (повече предполагаемо, без никакво съмнение). Историческите доказателства свидетелстват за определен порядък на независимост и относително самоуправление на градовете, разположени във вътрешността на Балканите, където, сравнено с Италия например, е действал по-скоро някакъв вид „надзор“, отколкото да са били под осезаемо пряко управление. Тук можем да допуснем — подобно на Солун — непрекъснатост на търговските, занаятчийските и художествените дейности, която е нарушена единствено през смутните времена на унищожителните татарски нашествия.

При все това, всеки опит за разпределение по населени места неизбежно попада в омагьосан кръг, от момента в който се отчете вече споменатото съществуване на подвижни живописни работилници (маловажно е дали те по произход са били свързани с дадено родно място), които възникват по целия Балкански полуостров вследствие на необичайно _придвижване/разместване на художествените похвати_. Ако се търси социологическа съпоставка, бихме могли да говорим за _„изкуство на скалните манастири“_, по подобие с Мала Азия (например, множеството от скални параклиси в Гьореме). footnote:[ M. Restle, Die byzantinische Wandmalerei in Kleinasien, I—III. Recklinghausen 1967.] На първо място, тук трябва да се спомене „Русенски лом“ footnote:[Jacqueline Lafontaine—Dosogne, Notes d'archéologie bulgare. Cahiers Archéol. XVIII (1967) 45.] и околностите на езерата при Охрид и Преспа, footnote:[L. N. Miljukova, Христианские древности западной Македонии. Изв. Рус. Археол. Инст. в К-поле IV (1899) 21.], ако оставим настрана относително надцененото значение на Света гора Атон. Действително, отделни сходства ни позволяват да говорим за обмяна на ценности и познания между манастирите, за създаването на свойствен „монашески художествен израз“, за съпоставяне на най-разнообразни анахронизми и свръхестествени „образци“. Всички тези явления се срещат в силно изразен вид най-вече в построението (усложнено от мирогледни понятия и белязано от твърде натруфен маниеризъм footnote:[в изкуството: Течение в италианското изкуство и особено в живописта от ХVІ в. в период на прехода от ренесансово към бароково изкуство, когато в Италия работят много ученици и наследници на големите майстори на Възраждането, които виждат главната си задача в това да усвоят техния своеобразен начин на работа, т. нар. „маниер“ – бел. прев.]) на „Божествената Премъдрост“ на свода на параклиса Св. Иван Рилски (Хрельова кула) в едноименния манастир (между 1335 и 1342). Това извън-обществено положение обаче придобива положителния си облик (съхранение на цивилизационната приемственост) едва след упадъка на другите културни средища през турското време. footnote:[I. Bogdanov, Български твърдини. Sofia 1971.] Съвършенството и изобретателността на Майстора на Св. Марина (в противоположност на слой I, тъждествен като време и технология, в съседния параклис Глигора), както и целите на дарителя, свидетелстват за различен произход, който не е свързван с монашеската традиция, освен по мястото и в дадения момент. Необичайното придвижване/разместване на художествените похвати на Балканите през XII-XIV век не е отражение единствено на променящата се политическа обстановка, но също така и на непознато досега разпадане на връзките, обвързващи художествените дейности с градовете. Същото състояние на разпад дава началото на готическото изкуство в Западна Европа (осветскостяване). footnote:[J. Pešina, Gotická nástěnná malba v zemích českých, I. Praha 1958, 55 sq.] Установява се едно съвсем различно отношение на внимание към сетивната действителност, отношение, което се оказва с чисто „праготически“ или „праренесансов“ облик; един обмен на подтици и внушения, невъобразими за първичния феодализъм. С обединяването, свободно и непринудено, на представи с най-разнообразен произход, едновременно новаторски и древни, чрез „превъзходството“ на своя разум, Майсторът на Св. Марина се оказва дълбоко свързан с новото течение от средата на XII век, довело до усилено развитие на културните деятелности. Основната част на творбата му по нашите предположения е създадена в първата половина на XIII век. Обучен по средновизантийски художествен образец footnote:[Средновизантийски период – среден период на Източната Римска Империя, втората половина на VІІ век до края на ХІІ век – бел. прев.], чиито корени често се сочат в Нерези, но отличаващ се от последния със своето геометрично разлагане/разграждане на повърхността, както и с подчертано българските черти, Майсторът на Св. Марина изпъква в изкуството на Балканите от XIII век като личност, надарена с всички тези качества.

Съжалявам, че липсата на място ме лишава от възможността да приложа повече доказателства в подкрепа на моите изводи за времевото определение и да ги представя в едни по-обширни взаимозависимости, както възнамерявах в увода. От друга страна, бъдещото развитие на изследванията ще ни позволи да очертаем картината на проблема още по-точно от сега. Припомняйки стенописите от Бачково, с които майсторът от Св. Марина изглежда свързан чрез множество сходства (напр. Видението на Иезекиил — Жертвоприношение Ааврамово), аз просто исках да насоча вниманието към становището, че значимостта на България и градовете ѝ за праготическото възраждане на балканските изкуства може да е била по-голяма, отколкото _географското_ разположение на запазените паметници ни позволява да преценим. Чертите, които изглежда че свързват стенописите от разглеждания параклис с палеологовия класицизъм („движение“, съразмерност, цветови обхват), приемат в обосновката, предоставена ни от Миятев и Панайотова, прекалено обобщен облик, за да може да се приеме тяхното тълкуване за допустимо в рамките на балканското изкуство от XII-XIII век.

Подчертаният линеаризъм и видът на фигурите намират своя успоредица в Джурджеви ступови (манастир „Стълбове на Свети Георги“, в Сърбия) близо до Нови Пазар (1170) footnote:[Radojčić, op. cit., 20; G. Millet — A. Frolow, La Peinture du Moyen Age en Yougoslavie, I. Paris 1954.], както и в съвременните или по-късни стенописи от Мала Азия (Гьореме 22 — втората половина на XII век, Св. Варвара в долината на Soğanli — началото на XI век), с които изучаваният паметник споделя останките от древната мяра на живота; вижте подредбата на гънките, наблюдавани най-вече във фигурите на ангелите — гости на Авраам (Гьореме 1, 2а — 1070) footnote:[Restle, op. cit., fig. 197, 206, 440,1 sq., 22,41.] 

Играта с мацвания на четката, изпреварила изкуството на Теофан Грек, както и госпожа Панайотова проницателно установи, не е сама по себе си отличителна черта на изкуството от XIV век: тя се появява в хода на развитие на представите, които бележат изкуството през XII—XIII век, донейде като белег, подобаващ на изкусността на художника. И наистина, тъкмо в Бачково вече се среща за първи път. Трябва, наравно с това, да не забравяме Кастелсеприо или Волотово Поле, footnote:[M. V. Alpatov, Етюды по истории русского искусства, I. Moskva 1967.] виждайки гениалния скъсен изглед в далечина (ракурс footnote:[Ракурс, в изкуството — намаляване на фигура в картина, която се вижда в перспектива бел. прев.]), посредством който художникът е съумял да изрази изумлението на падащия ничком апостол или на спящия апостол в постановката на Преображение. Своеобразният художествен образец от Бачково — Св. Марина — Иваново — Новгород се разкрива като твърде значителен. При все това не е единственият; не се среща повече в творчеството на майстора от Св. Марина. Между другото, даже местните традиции: в украсата от Перущица footnote:[Времевото определение от Грабар в VII век изглежда малко вероятно, а самите предпоставки на автора, освен това, го правят съмнително.] трябва да видим една от ранните прояви на просъществуването на цивилизацията на късната древност в римските градове от X век. Точно в Перущица са съхранени редица черти (вида на цветната основа, съчетанието от цветове, драперията от успоредно разположени гънки и т.н.), които, в случая със Св. Марина, не биха могли да се обяснят иначе, освен като влияние от Мала Азия.

== Портретът на дарителите
Изключителното разположение на портрета на дарителите на южната стена — портрет, който по своите размери се равнява с тези на светците и архангелите от фигуралния пояс — напомня на портретите на император Йоан II Комнин и съпругата му Ирина, от прочутата мозайка в Св. София, Константинопол, където са поставени непосредствено до Дева Мария (1118). footnote:[D. Talbot Rice, Byzantine Painting — The Last Phase. London 1968, fig. 5.]

Сравнението с тази мозайка наред с това обяснява подчертаното различие във формата, което има портретът по отношение на останалата част от украсата, където се зачита принципът на своеобразие на световете: божественият е изразителен и жив, земният е само бледа сянка. Тази разноликост на формата, предадена чрез променливия размер на фигурите, заменя обичайното йератично разграничение, и сама по себе си свидетелства за степента на независимост на дарителите.

Съпружеската двойка носи дрехите на управляващото благородничество: дарителят е пременен с кафтан (въведен през XIII век по византийски образец), украсен със завити в спирали и кръгове палмети footnote:[Палмета — Скулптурен или живописен орнамент във вид на стилизиран палмов лист – бел. прев.] и извезан с бисери; дарителката носи дълга разкроена роба, украсена с тънки зелени палмети, всеки от които обрамчва хералдичен орел. Орелът в хералдична стойка и червените обувки са взети от императорската символика на константинополския двор; тяхното присъствие свидетелства за близки отношения на дарителите с императорското семейство, или най-малкото показва определено положение в йерархията на властта.

Сравнението с портрета на севастократора Калоян в Бояна свидетелства за все същия държавнически сан, към който, след византийския император, принадлежат и севастократора, и деспота, и кесара. Същите звания, въведени най-напред от Алексис I Комнин през 1081, footnote:[P. Mutafčiev, Владетели на Просек. In: Избрани произведения, I, Sofia 1973, 233. n. 83.] са възприети от Асеневци, които се смятат за равни с императорите на Византия. Знаят се имената на неколцина севастократора, чиито сан съответства частично на този, който заема един маркграф footnote:[Маркграф е висша титла във Франкската империя и Средновековна Германия, учредена от Карл Велики с цел управлението на новосъздадените от него марки. Във Франкската държава и средновековна Германия с понятието марка са обозначавани пограничните административни окръзи, които охраняват границите. Създадени са от император Карл Велики и са управлявани от маркграфове, чиято първоначална задача е осигуряването на сигурността по границата. Първоначално маркграфовете са длъжностни лица. В Германия титлата придобива по-широко значение и започва да се използва в смисъла на княз, като маркграфът има неограничени пълномощия в поверената му марка. След разпада на Франкската империя и възникването Германия, Франция и Италия, маркрафовете се превръщат в областни управители – някъде като самостоятелни владетели, другаде с ограничена независимост. В Германия те влизат в структурата на имперските князе, а под името маркизи владеят големи територии във Франция, Италия, Испания и др. – бел. прев.] спрямо кралската корона в Централна Европа. Изглежда, че званието севастократор предполага правото на вероятно домогване до престола, както се вижда от прословутото противопоставяне между Борил и Стрез, скоро след установяването на втората империя: то води до временно разделение на България. Във връзка с портрета на Калоян в Бояна, може да се изведе предположението, че този сан, неразделна част от независимото управление на голяма част от страната, би могло да е ограничен до София. Защото споменаването на севастократори в историята на България е свързано, поне в повечето случаи, със западните области.
Името на дарителя, което Миятев чете като „Рутеш“, е почти непознато в България и издава сръбски или унгарски произход. Едновременно с това, интерес представлява граматичната форма на на името на сина на дарителя, „Костандин“, която форма познаваме от Поменика от Бояна footnote:[M. Stančeva — S. Stančev, Боянският поменик. Soﬁa 1963.], но която в Синодика на Борил footnote:[S. Palauzov, Синодикът на цар Борис. In: Избрани трудове, I, Soﬁa 1974, 262.] е в класическата форма „Константин“ (дали тук не става въпрос за редакция от Западна България?). Именно в западните области се сблъскват българските и сръбските интереси, които брачната политика често уравновесява. Калоян е посочен, в описанието на дарението, като „внук на Св. Стефан, крал на Сърбия“ (Неманя, 1159-1196) и „братовчед на царя“. Владислав, син на Стефан Първовенчани, се оженил за Белослава, дъщеря на българския цар Иван-Асен II; Милутин взема за своя трета съпруга Ана, дъщеря на цар Георги Тертер; Стефан Дечански се оженил за Теодора, дъщеря на цар Смилец; и Стефан Душан - за сестрата на Иван-Александър. Ана, дъщеря на Милутин, е женена за цар Михаил III; една от дъщерите на Стефан Неманя е без съмнение съпруга на бащата на българския цар Константин-Асен. footnote:[Enciklopedija Jugoslavije, article Stefan Prvovenčani.] (Подобни връзки съществуват успоредно и по отношение на Унгария и на Византия).

Тежненията към съгласуване на политиката (редувани с военни набези) бележат и дипломатическите пътувания на сина на Неманя, Растко-Св. Сава, който умира в Търново през 1235 (по-късно Владислав предявява права към тялото, за да го погребе в Милешево през 1237). По същите причини тук са намесени и даренията; като оставим настрана Атон, трябва да отбележим като твърде показателни грамотите на манастира Св. Георги до Скопие, където като дарители са записани четирима български владетели: Калоян, Иван-Асен II, Калиман и Константин-Асен. footnote:[История на България, I. Sofia: BAN 1961, 190.] Подобно, Вълкашин е споменат в Поменика от Бояна. footnote:[Вижте бележка 35.] Редуването на политически влияния (срв. също и завръщането на Стефан Първовенчани на престола с българска помощ) е осезателно най-вече при последователното владичество на двамата сина на Стефан Първовенчани, които свалят Владислав от престола вследствие на „български влияния“, докато свалянето на Константин в Търново е приписано, наред с други неща, на сръбското влияние. — Преди да разгледаме портрета на дарителя в светлината на всички тези обстоятелства, трябва наново да проверим запазения текст: 


image::RUTES.png[Text,800,150,align="center"]



Вариантът „???“, предложен от Миятев, несъмнено не е единственият възможен прочит на откъслечния надпис до главата на дарителя. Буквите ? и ? могат да бъдат разменени (Турешъ), а трябва и да отдадем дължимото внимание на обичайното съкращаване на по-дълго име. Ако приемем, че чертата, предхождаща ꙋ, е част от символа на кръста, би могло да се прочете името _Углеша, Углеш_, и да се уподоби с името на деспот Иван Углеша от рода на Мърнявчеви, господарят на областта на Сяр към 1365. Ако се допусне, че свидетелството за смъртта на Углеша (както и на Вълкашин) в битката при Черномен през 1371 г. е погрешно, последният е могъл — за един период от 11 години до 1382 г., т.е. до падането на София — да управлява някоя област като сюзерен на Шишман и от деспотското си достойнство да направи дарението за параклиса Св. Марина. Не е известен, обаче, никакъв син на име Константин, а единствено „младежът Углеша Деспотович“, починал в Хилендарския манастир. Все пак, изглежда, че да се иска приемането на това предположение би било по-неоснователно, отколкото да се приеме, че по времето на Миятев надписът би могъл да е по-добре запазен.

Все пак, нека да разгледаме по-отблизо какво представляват тези надписи. В Бояна, Костур, Търново, Земен и навсякъде другаде надписът за дарение винаги се състои от подробно изложени точки, в които се припомнят всички обстоятелства около дарението, като са добавени изрази по образец за застъпничество или за възхвала.

Думите ?синъ има костандинъ? трябва да се разглеждат по-скоро като завършекът на едно по-продължително изложение; изглежда малко вероятно дарителят да е бил назован с едно единствено име — като Рутеш — така като е било обичайно да се именуват, само с най-същественото сведение, изображенията на светците. Над откъслеците от името „Рутеш“ трябва да предположим най-малко един ред, който е изтрит по-късно. Заключителният израз „... техният син Константин“ по-скоро идва да е тържественият завършек на твърдението на дарителя, кое трябва да е _детето_, присъстващо на рисунката — _Константин_. Значимостта на заключението е подкрепена от средновековното подчертаване и възхвала чрез портрет на покровителката, Св. Марина (също в умален размер!), поставен над модела на параклиса, който е повдигнат от дарителя.

Може ли едно дете да е дарител? Обяснението ни е подсказано от едно твърде подобно положение на портрета на дарителя в църквата Архангел Михаил в Костур. Надписът, който упоменава „Жертвата на Божия служител, Михаил-Асен, син на великия цар Асен и на своята майка Ирина, дъщеря на Теодор Комнин“, трябва да почете поклонничеството на Михаил II (1246-1256), придружен от своята майка (без съмнение преди възкачването му на престола), и дарението, което той прави с посредничеството  на последната. footnote:[A. Vasiliev, Ктиторски портрети. Soﬁa 1960, 13.] Става въпрос за църква, посветена на покровителя на Михаил (религиозното поклонение на царския род), построена през XI век, а дарението е от времето на усилващ се разпад на българското могъщество в Македония, както и неуспешната борба срещу Йоан Ватаци. Михаил тогава е бил малък и на портрета на дарителя е представен като дете. Тук, както и в другите надписи на дарения, специално се набляга върху смирението на дарителя, неговите лични молитви, неговите призиви към светеца-покровител; всяко дарение има собствена своеобразна причина. Следователно, по никакъв начин не би било в противоречие с господстващите обичаи портретът на дарителя на параклиса Св. Марина да се разглежда като възпоменателен, допълнителен.

В последния случай единствената възможност е да се припознае „Костандин“ като _Константин-Асен_ (1257-1277). Името му по рождение е Константин Тих (Тех, Тохус, Тихомир ?). footnote:[Palauzov, във вече цитираната работа, 246, n. 53 и 54.] След женитбата си с Ирина Ласкарина Асенина, най-голямата дъщеря на императора на Никея Теодор Ласкарис и Елена Асенина (дъщеря на цар Иван Асен II и Анна-Мария Унгарска), той приема името Асен, за да утвърди като законно домогването си към престола на едно прекъснато царско родословие, като се позовава на своето издигане от хората. Той е издигнат от болярите в Търново, за да измести Мичѣ footnote:[От https://bg.wikipedia.org/wiki/%D0%9C%D0%B8%D1%86%D0%BE_%D0%90%D1%81%D0%B5%D0%BD#cite_note-4 :
„Върху неговите монети името му е изписано като „Мичѣ“, а според най-новите проучвания на Константин Дочев името е „Мичъ“, вероятно съкратено от Милчан. Според И. Йорданов името по-късно е придобило звателната форма Мичо, която е предадена в гръцките извори като Μίτσής, т.е. Мицо. Този вариант на името се е наложил в българската историография.“
От преводача: Как пък ги мързи едно име да поправят!?] Асен (зет на цар Иван Асен II), възкачен на престола, с унгарска помощ, от Ростислав Михайлович, зет на Михаил II. По времето на своето издигане Константин е богат болярин от Източна България. Във връзка с гореспоменатите догадки за сръбско-българските отношения в разглеждания регион може да се обясни и предполагаемия „сръбски произход“. Ако Константин действително е внук на Стефан Неманя, то тогава непознатата дарителка не би могла да е никоя друга, освен втората дъщеря, която историята не познава пряко, но за която се знае, че е „омъжена за бащата на българския цар Константин Асен“.

Ако бащата — Рутеш от разглеждания портрет — е воювал заедно с първите Асеневци, и следователно има решителен принос за отблъскването на последния византийски поход в северните Балкани, това може да обясни въздигането му в чин деспот (?) footnote:[Допуснатото звание „деспот“ произтича закономерно от стълбицата на държавническите достойнства — със севастократорско достойнство са облечени, последователно, във въпросното време, Стрез и Александър, чиято хронология не е съвсем изяснена. — вж. Mutafčiev, I. c.], което иначе можеха да докажат само родствените връзки с Неманя (сръбско-българската взаимопомощ в борбата за освобождение от това време). В такъв случай изображението на дарението би трябвало да се възприема като възпоменание на тази победна битка и би отразило неоспоримия факт, че параклисът е построен от Рутеш и съпругата му, които са представени как държат в ръцете си модела на параклиса.

Подобен пример ни се предоставя в лицето на севастократора от София (?), Калоян: той също е наречен „внук“ на Стефан Неманя. Предположението на Златарски, според което Калоян е бил син на Александър, брат на Иван-Асен I, не е прието и надписът в Бояна трябва да бъде тълкуван по-скоро в смисъл на „правнукът...“ В такъв случай би могъл да бъде синът на Владислав (1234-1243), чиято съпруга е Белослава, дъщеря на Иван-Асен II. Съзнавайки напълно откъслечния характер на историческите източници от това време, трябва да се признае, че броят на възможностите за женитба между царстващите семейства няма как да е бил неограничен, което ни позволява да приемем споменатата хипотеза. Званието на севастократор не би могло да е дадено на Калоян от никой друг, освен от Константин Асен (ето ги така наречените „сръбски влияния“!), тъй като надписът на дарението, датиран от 1259 г. footnote:[Mavrodinov, вече цитираното произведение, 104.], включва пряка възхвала на владетеля, чието царуване в действителност е било твърде бурно: „...изрисувана в българската империя, при милосърдния, дълбоко почитаемия и благочестив цар Константин...“ Властването на Калоян без съмнение е било краткотрайно, тъй като от 1262 г. районът на София се управлява вече от деспота Яков Светослав, който скоро след това става изменник на Константин. Несъмнено поради тази причина името на Калоян не присъства в други исторически извори.

Откъслечните исторически свидетелства по необходимост са ни подтиквали нееднократно да излагаме предположения, които, изхождайки от различни постановки, все пак достигат до взаимно потвърждаване. Името на покровителката на параклиса — Св. Марина — не е известно в България, почитанието към светицата се разпростира най-вече в пределите на Адриатика. Предвид правилата за дарение (обичайната връзка със светеца-покровител), би било закономерно да се възстанови името на втората дъщеря на Неманя и майка на Константин — _Марина_. Ако някое бъдещо тълкуване го потвърди, портретът на дарителите от Св. Марина ще се превърне в историческо свидетелство от първостепенно значение, което ще позволи да се запълнят пропуските в родословието на балканските владетели от XIII век. Тълкуването на историческите справки също така потвърждава датировката, до която сме достигнали след изследване на формата: параклисът е основан към края на XII век или около 1200-та г., като изображенията са определени от втората половина на XIII век, 1257 г., която бележи портретът на дарителя, задавайки горната граница. Това е, между впрочем, изключителното в този случай — по подобие на Костур — че е могла да възникне необходимостта да се подсигури благословията на светицата, покровителка на майката, и на Светите Архангели, чиито „мечове са позволили на бащата Рутеш да спечели праведна победа и да придобие могъщество и слава“, каквото олицетворява жадуваната корона.

През 1257 изборът на цар е прост, и един съперник за престола трябва да е бил обвързан с него по задължение. В този момент той е представен като дете, по време на „молитвата, изразяваща неговото смирение“, за да си осигури „милостта на небесата“. Моментът, когато той припомня основополагащото място на своите родители, а следователно своя произход, и чрез необичайното разположение на рисунката, виждаща се надалеч от цялата долина на Искър, той обявява властта, която силно жадува — съгласно с решението-избор на събранието на болярите в Търново. В един по-късен исторически момент такъв външен вид не би могъл да бъде оправдан, тъй като, след своето издигане, той със сигурност не би пропуснал да се представи с всички отличителни знаци на своята власт. Мълчанието и съмненията, които досега обграждаха параклиса, изглежда можем да припишем единствено на прекъсването на всяка приемственост, предизвикано от кланетата или разгонването на цялото местно население по турско време.